# Regels en Macht

Ik hoor steeds vaker "regels zijn regels", of "afspraak is afspraak", of "dat zijn nu eenmaal de regels waar we ons aan te houden hebben". Ik vraag me dan wel steeds af wat de motivatie voor de regel was en of het strak vasthouden aan de regel wel bijdraagt aan het doel waar die regel voor bedacht was. Vaak komt het formeel vasthouden aan regels neer op het uitoefenen van macht (ik vermoed dat daar een diepgewortelde onzekerheid onder zit).

Aan het eind van mijn middelbare-school tijd (oei, dat was begin jaren tachtig), vond ik in de boekenkast van mijn vader het boek "Logica en Model" [[Nauta1970](#!bib@bibliography.json)]. Begin jaren negentig studeerde ik af in de Grondslagen van de Wiskunde. Één van de vakken die ik daarvoor gevolgd heb was Modellen Theorie. Daarbij heb ik veel geleerd over (de beperkingen) van het verband tussen modellen en dat wat ze modelleren.

Ik vind dat ik me, meer dan dertig jaar na mijn studie, eigenlijk geen logicus meer mag noemen, maar ik denk toch dat ik meer dan gemiddelde ervaring heb met het verband tussen modellen (wiskundige, wetenschappelijke en na dertig jaar ervaring in organisaties ook organisatorische modellen) en de praktijk. En dan met vooral met de *beperkingen* van modellen en regels.

Regels zijn formele instructies die werken binnen een model. Een regel handhaven is veel ingewikkelder dan de meeste mensen denken. Je neemt een praktische situatie, die duw je in het model. Daarbij gaan er details verloren. Sommige van die details zijn onbelangrijk, maar andere zijn misschien essentieel. Daarna passen we binnen het model de regels toe. Tot slot vertalen we het resultaat van het toepassen van de regels weer terug naar de praktijk. Dat heeft dan vaak toch ook gevolgen op vlakken waar het model geen rekening mee houdt.

Als het toepassen van regels formeel terecht is, maar in de praktijk niet werkt, denk ik vaak aan de uitspraak "in *theorie* is er geen verschil tussen theorie en praktijk". Maar in de praktijk is dat verschil soms heel groot. En laten we niet vergeten dat alle regels tot de wereld van theorie behoren. De praktijk is dat regels gebruikt kunnen worden om macht uit te oefenen, terwijl ze bedoeld zijn om veiligheid en zekerheid te bieden.

Kijk maar naar de toeslagen affaire. Door formeel de regels toe te passen maakte de belastingdienst kwetsbare groepen in onze samenleving het leven onmogelijk en als je de kosten van de nasleep in aanmerking neemt, heeft het helemaal niemand echt iets opgeleverd (behalve misschien in een enkel geval een onterechte bonus).

Kijk maar naar omgevingsvergunningen. Ik heb zelf nog eens een bezwaar meeondertekend tegen een vergunningsaanvraag van een buurman. Daar ben ik achteraf niet trots op. Gelukkig zijn mijn buren uiteindelijk tot een overeenkomst gekomen zonder een formele procedure.

Kijk maar naar het beveiligingsbeleid voor informatiebeveiliging bij grote bedrijven. De systemen staan zo strak afgesteld, dat je bijna je werk niet kunt doen zonder zo af en toe de maatregelen te omzeilen. Bijvoorbeeld door wachtwoorden op geeltjes op je beeldscherm te plakken. Of door een programmaatje in een paar seconden tien keer je wachtwoord te laten veranderen in iets anders, zodat je daarna toch weer gewoon je oude wachtwoord kunt gebruiken.

Misschien moeten we even een stapje achteruit doen en kijken naar de praktijk, in plaats van de theorie. En dan kunnen we constateren dat er niet één aanpak is die voor elke situatie werkt. David Snowden heeft daar het [Cynefin](https://www.youtube.com/watch?v=N7oz366X0-8&t=140s) model voor bedacht. Het aardige van dit model is dat de regels zó algemeen zijn, dat je ze niet blind kunt toepassen. (*It is a sense-making model, not a categorisation model*.)

Volgens het Cynefin model zijn er grofweg vier soorten situaties die elk een andere aanpak vragen (en nog twee manieren waarop je situaties kunt aanpakken die je beter kunt vermijden):

* **Simpel** (Clear)
* **Ingewikkeld** (Complicated)
* **Complex**
* **Chaos**
* Verward (Confused)
* Zelfingenomen (Complacent)

Mijn interpretatie van het advies van David Snowden is:

* Simpel → pas *best practice* toe
* Ingewikkeld → analyseer de situatie en pas een goede strategie toe
* Complex → experimenteer en leer kort-cyclisch
* Chaos → doe wat je kunt om te overleven
* Verward → denk eerst maar eens na of je benadering past bij de situatie
* Zelfingenomen → ga maar vast krom staan voor een stevige schop onder je achterwerk, want die komt meestal toch wel

Regels zijn leidend in de eerste twee categorieën en dan vooral in de categorie **Ingewikkeld**. De enige reden om in een **Simpele** situatie regels te hanteren is als anders heel veel mensen het allemaal net ietsje anders aanpakken en de verschilletjes het geheel onnodig **Ingewikkeld** maken.

Als de situatie **Ingewikkeld** is, kun je een model vinden of verzinnen waarin je met het toepassen van regels tot een aanpak kunt komen die werkt. Het kost misschien wat, maar dan heb je ook wat.

Alleen is het zo dat in de praktijk de meeste situaties niet zozeer **Ingewikkeld** zijn, maar ze zijn **Complex**. Elk stapje richting een oplossing of verbetering verandert de situatie. Het strak korten van kwetsbare groepen leidt tot claims, rechtszaken en verhoogde aanspraak op uitkeringen. Geruzie over omgevingsvergunningen leidt tot vetes tussen buren die hele buurten kunnen vergiftigen. Het beveiligingsbeleid leidt indirect tot beveiligingsincidenten (ik noem dat *insecurity by security*). Denk aan de definitie: een verslaving is een oplossing die het probleem erger maakt. In een **Complexe** situatie maken regels het probleem vaak erger: regels zijn verslavend!

Het advies is dan ook: als je merkt dat een aanpak niet lijkt te werken (dan ben je **Verward**), ga er dan maar vanuit dat de situatie **Complex** is. Dan ben je meteen niet meer **Verward**.

Als ik dan naar de praktijk kijk (zowel in de politiek, als in de buurt, als ook bij bedrijven), dan zie ik dit gebeuren:

* Eens in de zoveel tijd is het **Chaos** (oorlog, ruzie, een jaar met rode cijfers)
* Iedereen doet wat nodig is om te overleven, veel mensen werken elkaar tegen
* Mensen met een overtuigend verhaal maken een nieuwe orde (maar je kunt er achteraf vaak je vraagtekens bij zetten of je blij moet zijn met die nieuwe orde)
* In de nieuwe orde zijn de meeste dingen **Simpel**
* Maar naarmate alles beter gaat, gaan we regelen dat we niet terug vallen en wordt het langzaam maar zeker **Ingewikkelder**
* En dan gaat het mis: de regels zijn corrumpeerbaar. In het verschil tussen theorie en praktijk zit ruimte. En wie daar handig in is, kan die ruimte gebruiken om macht te krijgen en te gebruiken. Wie daar niet goed in is, is de klos.
* Dus, in plaats van te erkennen dat de praktijk aan het opschuiven is van **Ingewikkeld** naar **Complex**, verdedigen machthebbers de basis van hun macht: vereenvoudiging van het belastingstelsel, deregulering beoordeling arbeidsrelatie, een nieuwe omgevingswet met regels voor informeren en inspraak, geautomatiseerde beveiliging-scans. In *theorie* is dit een beweging richting **Simpel**, maar de praktijk blijft **Complex**, dus het resultaat is **Verward**. En te lang **Verward** leidt tot **Chaos**. Politieke partijen doen beloftes die ze niet waar kunnen maken. Buren maken afspraken die niet leiden tot een vriendelijke, leefbare buurt. Bedrijven hanteren beleid dat niet leidt tot een beter en voorspelbaarder bedrijfsresultaat.

Dus het cirkeltje dat we draaien is: **Chaos** → **Simpel** → **Ingewikkeld** → **Verward** → **Chaos**. Gek genoeg is er een soort hardnekkige blindheid voor **Complexiteit**. Terwijl het verstandig omgaan met **Complexiteit** toch een voor de hand liggende en natuurlijke uitweg lijkt uit deze cirkel van ellende.

Als je een overtuigend verhaal kunt verzinnen en slim genoeg bent om gebruik te maken van het verschil tussen theorie en praktijk, dan zit je goed. Laat maar komen wat komt. Ik vind dat onvolwassen. Me vol vreten over de ruggen van mensen die onnodig lijden vind ik niet oké.

Daarom zou ik aan het lijstje van David Snowden van zes manieren om situaties aan te pakken, een zevende manier willen toevoegen: **Politiek**. In *The five dysfunctions of a team* [[Lencioni2002](#!bib@bibliography.json)] wordt **Politiek** beschreven als: iets anders zeggen dan je vindt, met als doel je zin te krijgen. Volgens mij komen we steeds in weer **Chaos** terecht omdat we niet genoeg grenzen stellen aan **Politiek** gedrag.

Mijn voorstel is: laten we eerlijk zijn, de praktijk is **Complex**.
* Het collectief belang *is* eigenbelang. (De Dalaï Lama zei: zelfzuchtig zijn is geen probleem, maar wees verstandig zelfzuchtig. Gun een ander ook wat; het is in je eigen belang.)
* Experimenteren is de enige manier om erachter te komen wat werkt. (En dan niet lukraak experimenteren, maar naast elkaar veel verschillende kleine experimentjes doen, waarvan het niet erg is als er iets mislukt, of zelfs een heleboel mislukken. Maar dan wel ervaringen delen en ervan leren.)
* Regels zijn onderhandelbaar in specifieke situaties. (Kunnen we iets naast de rechtspraak verzinnen dat oneigenlijk gebruik van regels tegengaat?)

Blijf niet achterover leunen, doe iets! Wil je *gelijk* of wil je *geluk*? Het is allemaal niet zo **Ingewikkeld**. Stel de vraag: hoezo "regels zijn regels"? Wie heeft de regel gemaakt en met welk doel? **Complexiteit** is niet eng; **Verwarring** is eng. Kun je een experiment verzinnen, hoe klein ook? Voer het uit, leer ervan en deel je ervaring! Waarom **Ingewikkeld** doen als het **Complex** kan? Gun een ander ook wat!

# Evolutionaire Architectuur

Architectuur is de verzameling uitgangs­punten waarvan je zou willen dat ze van het begin af aan goed waren geweest, zodat ze niet meer hoeven te veranderen. De praktijk is alleen dat alles continu verandert. Daarom is het ook noodzakelijk om continu de architectuur te toetsen aan het doel van het systeem.

De architectuur van een systeem is de verzameling uitgangs­punten die daadwerkelijk gehanteerd zijn bij het ontwerpen en bouwen van dat systeem. Elk systeem heeft een architectuur. Als het uitgangspunt is geweest: "we bouwen een prototype en we nemen dat in productie en dan kijken we wel wat we doen aan de obstakels die we tegenkomen", dan is dat de architectuur.

Naarmate de complexiteit van een systeem toeneemt, wordt het steeds moeilijker om alle aspecten van de architectuur te over­zien. Vandaar ook dat bij veel organisaties vanuit verschillende rollen naar verschillende aspecten van de architectuur gekeken wordt: enterprise architect, domain architect, solution architect, infrastructure architect, etc.

Vaak (bijna overal) is de aanname dat de architectuur vast staat en dat de architect alleen het ontwerp van aanpassingen hoeft op te stellen volgens de bestaande uitgangspunten. Onvermijdelijk worden er hier en daar concessies gedaan en verandert het systeem langzaam in een grote bal troep. Daarom is het van belang dat minimaal één van de architecten ook de flexibiliteit van de architectuur in de gaten houdt. In grotere organisaties loont het de moeite om naast de gespecialiseerde architecten ook een evolutionair architect aan te stellen die de flexibiliteit van de architectuur in de gaten houdt.

Hoe groot of klein de mismatch tussen de architectuur van het systeem en de toepassing waar het systeem nu voor gebruikt wordt, het is altijd de moeite waard om te kijken naar:

* de uitgangspunten
* manieren om de daadwerkelijke architectuur inzichtelijk te maken
* manieren om de mismatch tussen de gewenste architectuur en de werkelijke architectuur inzichtelijk te maken

Daarbij kunnen we steeds zoeken naar de bijsturing die het meest oplevert. Hierbij kijken we vooral naar de balans tussen stabiliteit en de flexibiliteit om het systeem te kunnen aanpassen aan nieuwe gebruikerswensen. Naast agile software develop­ment wil je dus ook een [wendbare architectuur](#).

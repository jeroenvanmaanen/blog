# Delegatie van Macht

Nederland is een democratische rechtsstaat. Via de politiek delegeren burgers macht aan de overheid. De overheid handhaaft regels en biedt diensten aan die ons allemaal ten goede komen en waar we allemaal (meestal met gezonde tegenzin) aan meebetalen. Ook de overheid moet zich tegenover een rechter verantwoorden als er twijfel is of er wel volgens afspraak gehandeld is. Maar de overheid is niet de enige instantie waar we macht aan delegeren. Als consumenten delegeren we macht aan producenten en als we schulden maken delegeren we macht aan banken. Zowel in de politiek, als in de 'vrije' markt, als in de financiële wereld is de controle op wat er met die gedelegeerde macht gebeurt beperkt. Een kamerzetel die verkregen is door onhoudbare beloften te doen, kan worden gebruikt om nog meer voordelen te regelen voor bevolkingsgroepen die het al heel breed hebben. Producten die met grote schade voor mens en millieu in arme landen geproduceerd zijn, drukken verant&shy;woordelijk geproduceerde producten uit de markt. Gestolen of frauduleus geld dat witgewassen is, is niet te onderscheiden van eerlijk verdiend geld.

Volgens [Conway’s Law](https://en.wikipedia.org/wiki/Conway%27s_law) produceert elke organisatie die iets ontwerpt, noodzakelijkerwijs een ontwerp dat een afspiegeling is van de communicatiestructuur van de organisatie. Achter het touchscreen van onze telefoons werkt alle software met client-server technologie. Het client-server model is intrinsiek ongelijkwaardig. De client is alleen een doorgeefluik en de server is oppermachtig. Servers zijn geconcentreerd in datacentra van enkele cloud-providers en (door globalisering) ongrijpbaar. De algoritmen die het gedrag van ons allemaal beïnvloeden onttrekken zich aan regulering door overheden. De politiek mag zich niet beperken tot het draaien aan knoppen die ter beschikking gesteld worden. De politiek moet eisen dat er knoppen ingebouwd worden waarmee uitwassen beteugeld kunnen worden en ervoor zorgen dat er alternatieven zijn waarbij de consument geen soevereiniteit hoeft op te geven om in contact te blijven met familie, vrienden, banken en overheid.

Het is in mijn ogen al decennialang zo dat kabinetten meer *managen* dan *leidinggeven*. Terwijl er vanuit de samenleving duidelijke signalen komen dat de toekomstverwachting er voor veel mensen door al dat globaal financieel optimaliseren flink op achteruit gaat. Financiële macht is nu zo geconcentreerd en (door globalisering) ongrijpbaar, dat deze kan worden aangewend voor privileges. In andere woorden: voor rijke mensen en organisaties gelden andere wetten dan voor gewone mensen en het MKB. Er komt een moment dat politieke macht geen gezonde tegenkracht meer is voor financiële macht. Dan wordt ongelijkheid onomkeerbaar. Er is visie voor nodig om andere dan financiële belangen op de agenda te zetten en daarnaar te handelen.

Ik krijg de indruk dat veel mensen het spoor bijster zijn en op basis van een onrealistisch versimpeld wereldbeeld beslissingen nemen die het op de lange termijn alleen maar erger maken. Met veel van die beslissingen maken we het alleen maar erger voor onszelf. Ik vind dat de politiek een taak heeft om ervoor te zorgen dat de democratische rechtsstaat behouden blijft. Ik vind dat de (grotendeels door de overheid gesubsidieerde) wetenschap een taak heeft om de politiek te helpen in te schatten of voorgesteld beleid een kans maakt om het beoogde doel te bereiken.

Bij de huidige, in mijn ogen ongezonde, concentratie van macht in moeilijk te reguleren puur op financieel resultaat gerichtte organisaties, denk ik dat de beste strategie voor de overheid ligt in het ontwikkelen van alternatieven voor berichtenverkeer en financiële activiteiten waarbij de macht bij de burger / consument / gebruiker blijft. Als burgers beduidend minder macht delegeren, verdampen organisaties die misbruik van gedelegeerde macht maken vanzelf.

Ik er zeker van dat er onderzoek gedaan wordt naar coöperatieve systemen, die ontworpen zijn op basis van participatie in plaats van het delegeren van macht aan een gecentraliseerde autoriteit. Om dergelijke systemen toepassing te laten vinden is een “omgekeerde Conway manoeuvre" nodig: communicatie&shy;structuren die gebaseerd zijn op participatie — in het digitale landschap: peer-to-peer — moeten worden aangemoedigd en beschermd zodat ze een reële functie in onze maatschappij kunnen vervullen.

# Cultuur en Macht

Wat is macht? Soms wordt 'macht' gebruikt als een ander woord voor 'kracht' (het Engels heeft hiervoor ook maar één woord: 'power'). In de natuurkunde is 'kracht' het vermogen om arbeid te verrichten. Dat zou suggereren dat de macht ligt bij mensen die brood bakken en aardappels telen, want die verrichten arbeid. Maar volgens het [woordenboek](https://www.vandale.nl/pages/gratis-woordenboek/macht) betekens 'macht' ook: "de mogelijkheid om dingen te laten gebeuren zoals je wilt". Voor dit artikel wil ik daar het stukje "zoals je wilt" nog van af halen. Volgens mij gaat dat helpen om te begrijpen waar onmacht en machtsongelijkheid vandaan komen. Je moet namelijk heel ver gaan om individuen het vermogen om dingen te laten gebeuren af te nemen. Dan kom je al snel terecht bij gevangenneming, marteling en verminking uit. Aan de andere kant blijkt het, met maar een klein randje sociaal bedenkelijk gedrag (maar ja zo is de wereld nu eenmaal), helemaal niet zo moeilijk om ervoor te zorgen dat alle manieren waarop individuen dingen laten gebeuren gemiddeld uitdraaien op een resultaat dat een kleine groep 'machthebbers' wil. Dit wordt heel goed samengevat als "kop, ik win; munt, jij verliest".

Wat heeft dit te maken met cultuur? Het is opmerkelijk hoe verschillend er gedacht wordt over cultuur. In de politiek wordt cultuur vaak samengeraapt met kunst en geassocieerd met klompen, molens, smartlappen en klederdracht. In grote bedrijven wordt naar cultuur gekeken als "wat vinden collega's normaal" en "wat vinden we acceptabel met z'n allen". Het is die organisatorische kijk op cultuur die veel duidelijk maakt over de verschuiving van macht van werkers naar machthebbers. De meest bruikbare definitie van cultuur die ik heb kunnen vinden is van Alberto Brandolini: cultuur is het samengestelde effect van winnend gedrag in een gegeven context.

Laten we dus eens kijken hoe de huidige context eruit ziet.

* Politici zijn gevoelig voor lobbies
* Grote bedrijven (waaronder banken en big-tech bedrijven) kunnen zich hordes goed betaalde lobbyisten veroorloven
* Media zijn gevoelig voor de aandacht van doelgroepen
* Onafhankijke media moeten voor de aandacht van hun doelgroepen concureren met media die in handen zijn van big-tech bedrijven
* Banken moeten concureren met elkaar op basis van de winst die ze uitkeren aan aandeelhouders
* Als banken teveel risico's nemen worden ze gered door de staat met belastinggeld
* Het verschil in risico tussen verschillende in Euro's uitgedrukte eigendommen is voor de gewone consument niet meer te volgen [1](#1)
* Het verschil in risico tussen verschillende in Euro's uitgedrukte schulden is voor de gewone consument ook niet meer te volgen [2](#2)

En wat is binnen deze context "winnend gedrag". Het is belangrijk om te begrijpen dat "winnend gedrag" heel erg afhangt van waar je zit in de maatschappij. Een rijke blanke man met een goede opleiding kan het zich veroorloven om risico's te nemen met het uitgeven en/of lenen van geld. Een arme gekleurde jonge vrouw kan zich gedwongen zien om risico's te nemen met de wet. Winnend gedrag is wat jou persoonlijk helpt in je leven. Dat hoeft niet altijd geld te zijn. Als je eenzaam bent kan het je helpen om je aan te sluiten bij een groep die zich over iets heel specifieks boos maakt. Als je verlegen bent kun je je heil zoeken in social media. Daar zit ook het gevaar van marktwerking. Elke deelnemer aan de markt probeert, op basis van het kleine stukje dat ze overziet, uit te vogelen wat voor haar het best is. Zelfs als ze gelooft dat het haar helpt als we voor elkaar zorgen, dan nog overziet ze niet genoeg om te kunnen voorspellen wat het resultaat van haar gedrag zal zijn. Het komt daarom vaker voor dan je zou denken dat winnend gedrag, zelfs van een heleboel deelnemers die allemaal hun uiterste best doen om het voor zoveel mogelijk mensen zo goed mogelijk te maken, toch tot alsmaar beroerdere omstandigheden leidt.

Hoe werkt dat? Volgens mij werkt dat net zoals een verslaving. Ik heb eens gehoord: "een verslaving is een oplossing die het probleem erger maakt". Ik  zie om me heen veel oplossingen die problemen erger maken. Ik zal een aantal voorbeelden noemen. Geld pompen in de economie helpt op korte termijn, maar een gedeelte van dat geld komt op bankrekeningen te staan en om dat geld te laten stromen moeten centrale banken de rente verhogen en dus ook zelf rente betalen over reserves van banken. Wij betalen met belastinggeld rente over geld dat de centrale banken hebben verzonnen om de economie te helpen!

Een ander voorbeeld: een minderheid de schuld geven. Of dat nu joden, palesteinen, vluchtelingen, vrouwen of homo's zijn: het helpt niet. Ga het verhaal over de  barmhartige Samaritaan nog maar eens lezen. Alle minderheden bestaan voor het overgrote deel uit mensen die net als de rest hun stinkende beste doen voor en betere wereld zonder daar zelf aan onderdoor te gaan. Tragisch genoeg behoort iedereen wel tot één of andere minderheid. Discrimiatie leidt tot angst. Niet alleen bij de minderheid die de schult krijgt, maar bij iedereen, want iedereen denkt, bewust of onbewust: "als ik maar niet de volgende ben".

Op social media kan iedereen elke mening uiten en A.I. kan op bijna elke vraag een antwoord verzinnen dat best leuk klinkt. Maar wat je mening ook is, het is gemakkelijk om een online gemeenschap te vinden die die mening deelt. Zelfs als je gelooft dat de aarde plat is. En als je feed eenmaal door heeft wat je fijn vindt, zie je nooit meer iets anders. Want A.I. wordt niet alleen gebruikt om leuke plaatjes mee te maken of werksutkken voor school mee te schrijven, maar vooral om dingen, abonnementen en ideeën te verkopen. Je feed wordt gemaakt met A.I., de webshop etalage wordt gevuld met A.I., op het forum waar je politieke argumenten vandaan haalt wordt gepost door A.I. Niemand die kijkt of de informatie die je daar vandaan haalt wel goed is voor jou. Bovendien wordt A.I. steeds meer getraind op data die gemaakt is door oudere A.I. Hoe relevant is dat nog voor jou en mij? Wat ik zie is dat door social media en A.I. onze gesprekken en meningen minder sociaal en minder intelligent geworden zijn.

Ik noem er nog één: klimaattechnologie. We ontwikkelen technologie die in het gebruik geen of minder negatieve invloed op het klimaat heeft dan oudere technologie: windmolens, zonnepanelen, elektrische auto's. Maar we vergeten dat die installaties en apparaten ook geproduceerd en onderhouden moeten worden en dat ze op een gegeven moment niet meer gerepareerd kunnen worden en gerecycled (of gedumpt) moeten worden. Het produceren en afvoeren van deze technologie gebeurt vaak in het buitenland, op plaatsen waar het klimaatbewustzijn geheel afwezig is. We exporteren de oorzaak van het probleem en doen onze ogen dicht. Daarnaast rijden elektrische auto's op stroom die geproduceerd wordt door centrales die weldegelijk fossiele brandstoffen verstoken en broeikasgassen uitstoten. Uiteindelijk heeft extra groei van de economie door de transitie naar "groene" technologie misschien nog wel meer impact op het klimaat, dan wanneer we het bij benzine en kolen gehouden hadden!


----------

#### \[1]

  * Spaargeld
  * Pensioen (kapitaalverzekering, belegd vermogen)
  * Crypto
  * Fysiek edelmetaal in een kluis
  * Eigendomsbewijs van edelmetaal bij een bank
  * Aandelen (beheerd beleggen, tracker)
  * Obligaties (al dan niet van de staat)
  * Vastgoed
  * Goedkope spullen kopen die met grote kosten voor mens en natuur zijn gemaakt

### \[2]

  * Rood staan
  * Credit card
  * Kopen op afbetaling
  * Hypotheek
  * Beleggen met geleend geld
